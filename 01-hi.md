ठकुरानी बहू का बाज़ार

१

रात्रि अधिक बीत गई है।
ग्रीष्म ऋतु है।
हवा एकदम बन्द है।
वृक्ष का एक भी पत्ता नहीं हिलता।
ऐसे ही समय महाराज प्रतापादित्य के ज्येष्ठ पुत्र युवराज उदयादित्य अपने शयनागार की खिड़की के समीप बैठे हैं।
पास ही उनकी स्त्री सुरमा भी बैठी है।

सुरमा ने कहा —
क्या कीजिएगा, सहन कर लीजिए धैर्य धारण किए रहिए, सुख के दिन भी अवश्य आयेंगे।

उदयादित्य —
मेरी और कुछ इच्छा नहीं है।
मेरी केवल यही आन्तरिक अभिलाषा है कि यदि मैं यशोहर के राज-प्रसाद में उत्पन्न होकर युवराज न होता, उनका ज्येष्ठ पुत्र होकर उनके राजसिंहासन का —
उनकी सारी सम्पत्ति, मान-मर्यादा;
ऐश्वर्य, प्रताप, कीर्ति का —
अकेला वारिस न होता, बल्कि उनकी एक साधारण से साधारण प्रजा के घर जन्म ग्रहण करता तो मैं अपने को सुखी समझता।
क्या कोई ऐसा तप है जिसकी साधना से मेरी यह अभिलाषा पूर्ण हो?

सुरमा ने अधीरता से युवराज के दाहिने हाथ को अपने हाथों में लेकर दबाया और उनके मुख की ओर देखते हुए धीरे-धीरे दीर्घ निश्वास लिया।
पति की इच्छा-पूर्ति के लिए वह अपना प्राण भी विसर्जन कर सकती है, परन्तु ऐसा करके भी वह उनकी इस आकांक्षा को पूर्ण नहीं कर सकती।
इसीका उसे दुःख है।

युवराज —
प्रिये, मैं राजा के गृह में उत्पन्न हुआ, किन्तु सुखी न हो सका।
राजप्रासाद के सभी लोगों का ख्याल है कि मैं उत्तराधिकारी होकर पैदा हुआ हूँ, सन्तान होकर नहीं।
बाल्यावस्था से ही महाराज की मुझ पर कड़ी निगाह रहती है।
उनकी कीर्ति और मान को कायम रख सकूँगा या नहीं, अपने कुल की मर्यादा को बचा सकूँगा या नहीं, इन विषयों में वे सदा संदिग्ध रहते हैं।
मेरे प्रत्येक कार्य एवं मेरी चाल-चलन को वे सदा परीक्षा की दृष्टि से देखते हैं, प्रेम की दृष्टि से नहीं।
मेरे सगे, मन्त्री, दरबारी और प्रजागण सभी मेरी प्रकृति और कार्यों को देखकर मेरे भविष्य का अनुमान कर चुके हैं।
सबने एक स्वर से कहा —
‘मेरे द्वारा इस राज्य की रक्षा कठिन है।
मैं बुद्धिहीन हूँ।
मुझमें अच्छे बुरे का विचार नहीं है।’

सुरमा के नेत्र अश्रुपूर्ण हो गये।
उसने मन मसोस कर कहा —
‘ओफ़! कोई किस तरह सहन कर सकता है?’
उसे दुःख के साथ ही साथ क्रोध भी हुआ।
उसने फिर कहा —
जो आपको मूर्ख समझते हैं वे स्वयं मूर्ख हैं।

उदयादित्य को जरा हँसी आई।
उन्होंने सुरमा की ठोड़ी पर हाथ रख उसके क्रोध से लाल मुख को हिलाकर कहा —
नहीं सुरमा, मुझमें सचमुच राज्य-भार ग्रहण करने की क्षमता नहीं है।
इसकी कई बार परीक्षा भी हो चुकी है।
मैं जब सोलह वर्ष का था उस समय महाराज ने राज्य के कामों की शिक्षा देने के अभिप्राय से हुसेनखाली परगने का भार मुझे सौंपा था।
छः महीने के अन्दर ही भारी गड़बड़ी मच गई।
जितना रुपया वसूल होना चाहिये न हो सका।
यद्यपि प्रजा मुझे आशीर्वाद देने लगी किन्तु नौकर मेरे विरुद्ध राजा से शिकायत करने लगे।
राज-दरबारियों ने निश्चय किया कि युवराज जब प्रजा की इतनी तरफ़-दारी करते हैं तो ऐसा ज्ञात होता है वे राज्य-भार न सँभाल सकेंगे।
तब से महाराज की दृष्टि में मैं और भी हेय हो गया।
अब तो प्रायः वे मेरी ओर दृष्टिपात भी नहीं करते।
कहते हैं, ‘यह कुल-कलंक ठीक रायगढ़ के चचा वसन्तराय के समान ही होगा; सितार बजाकर नाचता फिरेगा और राज्य को मिट्टी में मिला देगा।’

सुरमा ने फिर उसी बात को दोहराया —
नाथ, सहन कर लीजिए, धैर्य धारण कर रहिए।
चाहे महाराज हजार बुरे हों, पर हैं तो पिता ही।
इस समय केवल राज्य-वृद्धि की दुराशा उनके हृदय में छाई हुई है।
स्नेह के लिए हृदय में स्थान नहीं।
जितनी ही आशा पूर्ण होती जायगी उतना ही उनका स्नेह-साम्राज्य बढ़ेगा।

युवराज ने कहा —
सुरमा, तुममें बुद्धि है, दूरदर्शिता है, इसमें जरा भी सन्देह नहीं; किन्तु इस विषय में तुम भूल कर रही हो।
पहली बात तो यह है कि आशा की अवधि ही नहीं है, दूसरे, पिता के राज्य का जितना विस्तार होगा जितना उन्हें अधिक राज्य-प्राप्ति होगी उतना ही उसकी रक्षा न हो सकने का भय उनके हृदय में बढ़ेगा।
जितना ही राज्य-कार्य बढ़ेगा उतना ही वे मुझे अयोग्य समझेंगे।

सुरमा की समझ में कोई भूल न थी, पर तो भी उसने अपनी भूल मान ली।
विश्वास बुद्धि से भी आगे बढ़ जाता है, वह किसी प्रकार विश्वास करने लगी मानो उदयादित्य का ही कथन ठीक है।

उदयादित्य कहने लगे —
मैं यहाँ के लोगों की कृपा-दृष्टि और अनादर-सूचक दृष्टि न सहन कर कभी-कभी रायगढ़ के दादा साहब के पास चला जाता था।
पिताजी को मेरी कोई विशेष चिन्ता न होती थी; मेरे लिए इससे एक अच्छा परि-वर्तन हाता था।
वहाँ तरह-तरह के बागों की सैर करता, गाँव वालों के घर आता जाता, रात-दिन राजसी पोशाक में न रहना पड़ता।
इसके अतिरिक्त जिस जगह दादाजी रहते हैं उस स्थान पर शोक-सन्ताप का नाम नहीं, मानों वहाँ से दुःख शोकादि बहुत दूर भाग जाते हैं।
उनके आस-पास आनन्द, उत्साह, मित्रता और सुख-शान्ति छाई रहती है।
वहाँ जाते ही मुझे विस्मृत हो जाता है कि मैं यशोहर का युवराज हैं।
एक बात का और स्मरण हो आया उसे क्या सहज में भूल सकता हूँ?
जब मैं अट्ठारह वर्ष का था उस समय मैं रायगढ़ में दादाजी के पास था।
वसन्त की हवा चल रही थी।
चारो ओर हरे-भरे कुञ्जवनों का सौन्दर्य छिटका था।
कोकिल और पपीहे जहाँ-तहाँ फूले श्राम्रवृक्षों पर कलरव कर रहे थे।
उसी समय उसी कुञ्जवन में मैंने रुक्मिणी को देखा।

सुरमा —
यह बात मैं पहले भी कई बार सुनं चुकी हूँ।

उदयादित्य —
एक बार और सुनो कोई-कोई बात ऐसी होती है जो कभी-कभी हृदय पर आघात करती है।
यदि उन बातों को हृदय से न निकाल फेकू तो उस आघात से हृदय विदीर्ण हो जाय।
इस बात को तुमसे कहने में अब भी लज्जा
ओर कष्ट होता है, इसलिए तुमसे बार-बार कहता हूँ।
जिस दिन लज्जा और कष्ट का अनुभव न होगा, उस दिन मैं समझँगा कि मेरे पाप का प्रायश्चित्त हो गया और उस दिन से फिर कुछ न कहूँगा।

सुरमा —
प्राणनाथ!
प्रायश्चित कैसा?
यदि आपके द्वारा पाप हुआ तो वह पाप का दोष है, आपका नहीं।
मैं क्या आप के हृदय से परिचित नहीं हूँ।
अन्तर्यामी भगवान क्या आपके हृदयस्थ भावों को नहीं जानते?

उदयादित्य ने फिर कहना शुरू किया —
रुक्मिणी की अवस्था मुझसे तीन वर्ष अधिक थी।
विधवा और अकेली थी।
दादाजी की उस पर कृपा थी, इसलिए वह रायगढ़ में सुख से जीवन व्यतीत कर रही थी।
कुछ स्मरण नहीं पहले-पहल वह किस चातुरी से मुझे फँसा कर ले गई।
मध्याह्न के लूक के समान उस समय मेरे मन में एक प्रकार का तेज था।
शरीर का रक्त मस्तिष्क पर चढ़ आया था।
मार्ग-कुमार्ग, ऊँच-नीच पूर्व और पश्चिम सब मेरी दृष्टि में समान थे।
इसके पहले मेरे मन की ऐसी दशा कभी न हुई थी और न इसके पश्चात् ही फिर कभी ऐसा हुआ।
न जाने ईश्वर ने इस कमजोर दिल को एक दिन के लिए इतना जोशीला क्यों बना दिया, मानों एक ही क्षण में सारी दुनिया इस कमजोर दिल को खींच कर बुरे रास्ते पर ले गई।
हा ईश्वर!
मैंने कौन-सा कसूर किया था कि एक ही घड़ी में तुमने उस पाप से मेरी जिन्दगी की सारी स्वच्छता को काली कर दी।
पल भर में ही दिन को रात्रि बना डाला।
मानो मेरे हृदय के उपवन में पुष्पित मालती और जूही के फूल भी इसके प्रभाव से काले हो गये।

इसके आगे उदयादित्य कुछ न बोल सके।
उनका मुँह पीला पड़ गया और आँखें झिप गईं।
मानों उनके सारे शरीर में बिजली का तार दौड़ गया।
सुरमा तनिक अनखा कर बोली —
आपको मेरे सिर की सौगन्ध इसे अब आगे न कहिए।

थोड़ी देर तक उदयादित्य मौन रहे।
उसके बाद कहने लगे —
क्या बताऊँ, जब हृदयका जोश शान्त हुआ, तब सब वस्तुएँ पूर्ववत् दिखाई देने लगीं, जब मैंने विश्व को सपने का एक दृश्य न मान कर प्रकृति का कार्य-स्थल माना तब मेरे मन की जो दशा हुई वह तुमसे क्या कहूँ!
कहाँ से कहाँ आ गया!
सौ, हजार, लाख कोस दूर पाताल के भयंकर गढ़े में मानों क्षण भर में गिर पड़ा।
दादाजी बुला कर ले गये।
मैं उन्हें कैसे मुँह दिखाता?
सत्य बात तो यह है कि उसी समय से मुझे रायगढ़ को त्यागना पड़ा, पर दादाजी को बिना मुझसे भिले कब चैन है?
वे बारम्बार मुझे बुलाते हैं, किन्तु मुझे इतनी लज्जा मालूम पड़ती है कि मैं वहाँ किसी भी प्रकार जाना नहीं चाहता।
दादाजी के बुलाने पर भी जब मैं वहाँ नहीं जा सकता तो वे खुद ही मुझे तथा विभा को देखने यहाँ आ जाते हैं।
उन्हें न तो किसी प्रकार की डाह है और न ग्लानि।
उन्होंने कभी मुझसे रायगढ़ न आने का कारण भी नहीं पूछा।
हम लोगों को देख कर ही उन्हें बहुत बड़ी प्रसन्नता होती है, इसी लिए कभी-कभी वे दो-एक दिन के लिये यहाँ आ जाते हैं।

उदयादित्य ने मुसकुराते हुए अपनी बड़ी-बड़ी आखों में अत्यन्त रसमय कोमल प्रेम भर कर सुरमा की ओर देखा।

सुरमा ने मन में ही कहा —
‘देखूँ, इस बार क्या कहते हैं।’
उसने जरा सिर नीचा कर लिया।
उसका चित्त कुछ चञ्चल हो रहा था।
युवराज ने दोनों हाथों को उसके गालों पर रख कर बहुत धीरे से उसके झुके हुए मुँह को ऊपर उठाया और उसके एकदम समीप जा बैठे।
धीरे-धीरे उनके मस्तक को अपने कन्धे पर रखकर प्रेम से आलिंगन करते हुए कहा —
‘उसके बाद जो कुछ हुआ वह मैं तुम्हारे मुँह से सुनना चाहता हूँ प्रिये!
तुम्हारा यह बुद्धि से दीप्त शान्तिमय हास्य से खिला सरस प्रेम से पूर्ण प्रसन्न मुँह कहाँ से उदित हुआ।
मेरे उस गहन अन्धकार के नष्ट होने की क्या कभी आशा थी?
मेरे लिए ऊषा, आशा और प्रभा तुम्हीं हो।
यदि तुम न होती तो मैं उसी गहन अन्धकार में पड़ा रहता।
किस मंत्र-शक्ति से उसे तुमने क्षण भर में दूर कर दिया।’
युवराज ने बार-बार सुरमा का चुम्बन लेकर अपनी कृतज्ञता प्रकट की।
सुरमा ने कुछ न कहा।
उसके नेत्र आनन्दाश्रु से पूर्ण हो गये।

युवराज ने कहा —
इतने दिनों के उपरान्त मैंने यथार्थ में अपने जीवन के अवलम्ब को प्राप्त किया।
तुमने कहा कि मैं मूर्ख नहीं हूँ।
आज मुझे इस पर विश्वास हुआ।
तुमसे मुझे शिक्षा मिली कि बुद्धि अँधेरी गली के समान टेढ़ी-मेढ़ी ऊँची-नीची अथवा संकीर्ण नहीं है।
यह राज-पथ की तरह सीधी, बराबर और खूब विस्तृत है।
पहले मुझे अपने ही ऊपर घृणा थी।
मैं स्वयं अपना तिरस्कार करता था और किसी कार्य के करने में हृदय उत्साहित न होता था।
सर्वदा साहस-विहीन कापुरुष-सा बना रहता था।
जिसे हृदय सत्य मानता था उसे संशय से भरी हुई बुद्धि असत्य कह कर मुझे भटका दिया करती थी।
मेरे साथ कोई किसी प्रकार का व्यवहार करता था तो मैं सहन कर लेता था।
स्वयं भले बुरे के विचारने की चेष्टा नहीं करता था।
इतने दिनों के पश्चात् आज मुझे ज्ञात हुआ कि मैं भी कुछ हूँ।
मैं एकदम मिट्टी का पुतला नहीं हूँ।
इतने दिनों तक मानों मैं गर्त में गिरा था।
तुमने मुझे प्रकाश में लाकर मेरा उद्धार किया है।
प्रिये, तुमने मुझे एकदम परिवर्तित कर दिया है।
अब मेरा हृदय जिसे अच्छा कहेगा उसे मैं अवश्य करूँगा।
मेरा तुम पर अटल विश्वास है।
जब तुम्हीं मुझे प्रेरित करती हो तो मैं अपने ऊपर विश्वास क्यों न करूँ।
तुम्हें इस नवनीत से कोमल शरीर में इतना बल कहाँ से मिला जो मुझे इतना बलवान बना दिया?

सुरमा पति को दोनों भुजाओं से लपेट उनकी छाती से चिपट गई।
आत्मत्यागपूर्ण दृष्टि से उन्हें निहारने लगी।
उसके प्रेमपूर्ण नेत्रों ने स्पष्ट कह दिया —
मेरा इस संसार में अन्य कोई नहीं एकमात्र तुम्हीं हो।
तुम्हीं से सब कुछ है।

बाल्यावस्था से ही युवराज अपने स्वजनों से अपमानित होते आए हैं; इसीलिये कभी-कभी सूनी रात्रि में सुरमा से सैकड़ों बार कही हुई पुरानी कथा कह कर अपने हृदय का भार हलका करते हैं।

उदयादित्य ने कहा —
सुरमा, इस प्रकार और कितने दिन बीतेंगे?
इधर सभी राजदरबारी मुझ पर एक तरह की अद्भुत कृपा-दृष्टि रखते हैं उधर अंतःपुरी में माताजी तुम्हारी खबर लेती हैं।
दास-दासी तक तुम्हारा कुछ आदर नहीं करतीं।
मुझमें किसी को कुछ कहने का साहस नहीं होता; इसीलिए मौन धारण किये रहता हूँ।
सब सहन कर लेता हूँ।
सुरमा तुम्हारा स्वभाव कुछ तेज है, किन्तु तुम भी मौन होकर सब सहन कर लिया करो।
जब मेरे द्वारा तुम्हें कुछ भी सुख न मिल सका और तुम्हें मेरे कारण अपमानित होकर सर्वदा दुःख ही सहन करना पड़ा तब यदि मेरे साथ तुम्हारा पाणिग्रहण न हुआ होता तो अच्छा था।

सुरमा ने कहा —
प्राणेश्वर, आप यह कैसी बात कहते हैं?
मेरे लिये यही समय ठीक है।
मैं सुख के काल में आपकी कौन-सी परिचर्या कर सकती?
सुख के काल में तो मैं केवल विलास और आमोद की वस्तु थी, एक प्रकार की क्रीड़ा की सामग्री थी।
इन सब कष्टों को सहनकर मेरे हृदय में यह सुख जाग्रत है कि आप मुझे किसी प्रकार अपने कष्टों का अवलम्ब समझ रहे हैं।
आपके सहवास में मेरे लिये दुःख सहन करने में भी जो असीम प्रसन्नता है उसका मैं पूर्णतया उपभोग कर रही हूँ।
अगर मुझे कुछ दुःख है तो केवल इसी बात का कि मैं आपके सम्पूर्ण क्लेशों को स्वयं क्यों न सहन कर सकी?

उदयादित्य क्षण भर सुरमा की ओर एकटक देखते रहे फिर कहने लगे —
प्रिये, मैं अपनी कुछ चिन्ता नहीं करता।
मैं सब कुछ सहन कर सकता हूँ।
मेरे लिये तुम्हें कष्ट सहन करने की क्या आवश्यकता है?
पतिव्रता स्त्री का पति के प्रति जैसा कर्तव्य उचित है उसी प्रकार का व्यवहार तुम मेरे साथ किया करती हो।
मुझे कोई भी कष्ट न सहन करना पड़े इस बात पर तुम सर्वदा दृष्टि रखती हो।
मेरे मानस में जब दुःख का प्रादुर्भाव होता है तब तुम सदा एक चिरसहायक की भाँति मुझे आश्यासित करती हो, किन्तु मैं तुम्हारा पति होते हुए भी अपमान अथवा ग्लानि के मानसिक कष्ट से तुम्हारी रक्षा न कर सका।
तुम्हें किसी प्रकार का सुख भी न दे सका।
तुम्हारे पिता श्रीपुराधिपति मेरे पिता की अधीनता स्वीकार नहीं करते और न अपने को यशोहराधीश के आश्रित ही समझते हैं।
इसके बदले मेरे पिताजी तुम्हारा तिरस्कार कर अपने महत्व की रक्षा करना चाहते हैं।
कोई तुम्हें क्यों न अपमानित करे, पर वे उस ओर तनिक भी ध्यान नहीं देते।
उनकी धारणा है कि उन्होंने पुत्रवधू के रूप में जो तुम्हें अपने गृह में स्थान दिया यही तुम्हारे लिये यथेष्ट हैं।
जब ये बातें सहन-शक्ति के बाहर हो जाती हैं तो कभी-कभी इच्छा होती है कि मैं केवल तुम्हें अपने साथ लेकर, और इन सबका परित्याग कर कहीं चल दूँ।
मैं तो पहले ही चला गया होता, किन्तु तुम्हीं ने मेरे पैरों में बेड़ी डाल रखी है।

रात्रि अधिक व्यतीत हो गई।
सायंकाल के नक्षत्र अस्त हो चले हैं और मध्य रात्रि की नक्षत्रावलि निकल रही है।
प्रासाद के मुख्य द्वार पर सन्तरियों की पद-ध्वनि कुछ-कुछ सुन पड़ती है।
समस्त जगत निद्रा देवी के अंक में सुख से शयन कर स्वप्न-जगत का भ्रमण कर रहा है।
नगर अन्धकारमय हो रहा है।
सभी नगरवासियों के गृह-कपाट बन्द हैं।
दो-एक सियारों के अतिरिक्त नगर का कोई भी निवासी बाहर दृष्टिगोचर नहीं हो रहा है।
युवराज के शयनकक्ष का द्वार बन्द था।
अकस्मात बाहर से किसी ने दरवाजे को थपथपाया।
युवराज ने तुरंत द्वार खोल दिया देखा उनकी बहन विभाही सामने खड़ी है।
पूछा —
क्या बात है विभा?
इस समय तुम यहाँ क्यों आई हो?

विभा ने उत्तर दिया —
‘मालूम होता है, सर्वनाश हुआ।’
सुरमा और युवराज दोनों एक साथ प्रश्न करने लगे —
क्यों, क्या बात है?
कम्पित विभा ने धीरे से कुछ कहा।
कहते कहते वह अपने को सँभाल न सकी।
बीच ही में रो कर बोली —
भैया! अब क्या होगा?

युवराज ने कहा —
रोओ मत।
मैं अभी जाता हूँ।

विभा बोली —
नहीं, तुम न जाओ।

उदयादित्य —
क्यों विभा?

विभा —
तुम्हारे जाने का समाचार ज्ञात हो जाने पर शायद पिताजी तुम्हारे ऊपर क्रोधित हों।

सुरमा बोली —
यह समय ऐसे विचार करने का नहीं है।

युवराज कपड़े पहन कर और तलवार ले कर जाने के लिये उद्यत हो गये।
विभा ने उनका हाथ पकड़ कर कहा —
भैया, तुम न जाओ।
किसी अन्य को भेज दो।
मेरा जी न जाने कैसा करता है।

युवराज ने कहा —
घबराओ नहीं।
इस समय मेरे जाने में बाधा न डालो।
अब समय नहीं है।

उपरोक्त बातें कह युवराज उदयादित्य उसी समय अपने कमरे से बाहर निकल गये।

विभा ने सुरमा का हाथ पकड़ कर कहा —
भाभी, यदि पिताजी को मालूम हो जाय तब?

सुरमा बोली —
तब और क्या होगा?
लोग उन्हें स्नेह की दृष्टि से थोड़े ही देखते हैं।
यदि कुछ स्नेह है भी तो वह उससे वञ्चित हो जायेंगे, बस इतना ही न।
इसके लिये कोई कहाँ तक डरे?

विभा ने कहा —
नहीं भाभी मुझे बड़ा भय मालूम होता है।
यदि किसी प्रकार का दण्ड ही दें तो?

सुरमा ने दीर्घ निश्वास छोड़कर कहा —
मुझे पूर्ण विश्वास है कि जिसकी कोई रक्षा नहीं करता उसके रक्षक भगवान हैं।
प्रभो!
तुम अपने नाम पर धब्बा न लगने देना।
तुम्हारे ऊपर जो मेरा अटूट विश्वास है उसे भंग न होने देना यही मेरी तुमसे विनय है।
